---
title: Týdenní poznámky - 52/2023
date: 2023-12-31 20:00:00
description: Týdenní poznámky za 52. týden 2023
updateDate: 2025-02-17
layout: post.njk
tags: [týdenní poznámky]
rssOnly: false
---
Poslední letošní shrnutí týdne je tu. Tak hurá na to!

- Hned v pondělí jsem [na Mastodonu](https://mastodon.gamedev.place/@muzzug/111640624084763657) oznámil svůj plán se během volna mezi svátky podívat na připomínky co jsem dostal ke svojí hře a zapracovat je. Některé mi fakt dávají smysl a myslím, že hru posunou mnohem dál.<br>Ovšem…
- Za celou dobu se mi nepodařilo se k tomu donutit. Motivace to udělat byla ve finále nulová a já vlastně většinu času prokrastinoval a „užíval“ si následné výčitky že nic nedělám. Nakonec jsem to ve čtvrtek oficiálně vzdal [^1]. A nestydím se za to.<br><br>
Mám pocit, že z té hry začínám být malinko vyhořelý. Nápad na ni vznikl před cca 5 lety když jsem zkoušel dělat v Unity. Pak jsem objevil Godot, zalíbil se mi, a tak jsem ji začal předělávat v něm. Nakonec letos přišel Godot 4 a já ji zase udělal kompletně znovu, tentokrát v nové verzi.<br><br>
I když je téměř hotová, asi ji nechám chvilku odpočívat. Mám nápad na jednu další kterou si zkusím rozepsat a rozpracovat. Akorát nevím co s tou starou – nechat ležet nevydanou, nebo pustit do světa tak, jak je? 🤔
- Jako jeden ze způsobů mojí prokrastinace bylo úterní kafe u Finna. Od oslavy svojí svatby jsem ho neviděl, tak jsem mu prostě napsal jestli je doma a chce dát kafe. Bylo fajn ho zase vidět, takové přepady bych měl dělat častěji. 😃
- Ve středu se vrátila Týna z objíždění rodiny. Zajel jsem jí naproti na nádraží a pomohl s taškama. Jak sama řekla – naivně si myslela, že když bude mít tašky plné dárků cestou tam, zpátky budou prázdné. No, nevyšlo. 😃
- Rozhodnutí odpočívat místo práce na hře hodnotím jako fakt dobrý nápad. Tohle budu muset asi dělat častěji. Jako že – uvědomil jsem si, že vlastně nevím jak na to. Mám zvyk buď pracovat, nebo se (nějak) vzdělávat, nebo dělat na svojich projektech. Když to nedělám, začne mi moje podvědomí (nebo co přesně to je zač), které má odsledované všechnu tu neskutečnou produktivitu co sdílí všichni všude kolem, dávat najevo, že se flákám a je to špatně. Tohle musím změnit a zapracovat na tom, protože se mi to fakt nelíbí a vím, že to není dobře.<br><br>
Takže i přes z počátku nepříjemné pocity jsem si půl týdne odpočinku užil. Četl jsem si (stále tu knížku o focení bezzrcadlovkou), hrál jsem Pokémony, jen tak brouzdal po netu… A nakonec bez jakýchkoli výčitek!
- Ve čtvrtek jsem se nechal unést malinko impulzivním nákupem v iStyle. Teda – Týna mně do něho musela malinko dokopat, takže to zas TAK impulzivní nebylo, ale stejně.<br><br>
Nicméně – moje stávající Apple Watch 5 pomalu dosluhovaly. Baterka vydržela cca půl dne, ráno a večer jsem ji potřeboval nabít… A už mně to dost štvalo. Byl jsem ochotný s tím ještě žít s tím, že v dubnu (kdy nám obvykle na účtu přistanou roční prémie) koupím nové. No, a iStyle mi do toho hodil vidle s nabídkou Apple Watch Ultra s 10k slevou, takže stály jenom o malinko víc, než „obyčejné“ Apple Watch. A tak jsem neodolal a šel do nich. Stejně jsem po nich pokukoval, tak co. Rozdíl oproti aktuálním Ultra 2 je (za mně) minimální, takže o nic nepřicházím.
- Rozhodl jsem se pustit se do hraní [Flesh and Blood](https://fabtcg.com/). Zkoušel jsem to už před nějakou dobou, dokonce mi kluci v brněnském Black Oilu poskládali dva Comonner balíčky, ale od té doby jsem se k tomu nedostal. Posledních pár týdnů mi to ale trochu leželo v hlavě, a tak jsem nakonec neodolal a pořídil nám domu set *Classic Battles: Rhinar vs. Dorinthea*. Recenze jsou na něj různé, ale čím víc jsem ho zkoumal, tím víc se mi líbil. A Týně nakonec taky když jsme ho rozbalili. Takže hurá do víru sběratelství. 😅 Třeba mi nový koníček pomůže s tím odpočinkem a vypnutím od neustálé práce.
- V sobotu jsem předělal pár drobností na blogu. Podařilo se mi zjistit jak generovat samostatnou stránku pro jednotlivé štítky. Ty se dřív zobrazovaly na jedné stránce všechny. A to mi vadilo. Tak jsem to změnil a každý štítek má teď vlastní stránku. 🥳<br><br>
Mimo to jsem upravil i menu – tři odkazy co byly ve spodní části stránky jsem hodil na samostatnou stránku, kde budou časem přibývat další. To celé je skryté v hlavním menu nahoře pod „Další…“. Líbí se mi to tak víc. 🙂<br><br>
Poslední věc, kterou jsem přidal, je lightbox pro fotky. Zatím nikde není, ale mám možnost ho použít když tady budu chtít sdílet nějakou fotku. Mám z toho radost.
- Do konce tohohle týdne zbývá ještě pár hodin, ale přesně vím, co budu dělat. Budu s Týnou hrát deskovky co jsme si letos pořídili a jíst její luxusní sushi. 🙂

## Zaujalo mně 
- Komentář [The Internet Is About to Get Weird Again](https://www.rollingstone.com/culture/culture-commentary/internet-future-about-to-get-weird-1234938403/)
- [Some blogging myths](https://jvns.ca/blog/2023/06/05/some-blogging-myths/)
- Jak jsem minulý týden dával k poslechu Valhalleluja od Nanowar of Steel, tak jsem se pořádně zaposlouchal do jejich alba [Dislike to false metal](https://open.spotify.com/album/29UHZ8FbKbrh3MrIIujWFf?si=OISYK5QBRKaHFpM39iyseA) z letošního března. Můžu s klidným srdcem doporučit, a zvlášť doporučím soustředit se na texty. Mám takový pocit, že mi ho příští rok Spotify vyhodnotí jako nejposlouchanější album roku. 😅

## Udělalo mi radost
- SMS 31.12.2023 v 10:46: *Červené krvinky z Vašeho odběru právě pomáhají. Děkujeme, že jste naším dárcem! Vaše FN Brno* 🩸

[^1]: Tady byl odkaz na příspěvek na Mastodonu, ale už se automaticky smazal, tak jsem ho dal pryč.