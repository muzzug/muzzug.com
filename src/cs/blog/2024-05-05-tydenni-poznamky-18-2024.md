---
title: Týdenní poznámky - 18/2024
date: 2024-05-05 19:00:00
description: Týdenní poznámky za 18. týden 2024
updateDate:
layout: post.njk
tags: [týdenní poznámky]
rssOnly: false
---
Pohodový týden se svátkem uprostřed je za námi, a tady je malá rekapitulace toho, co jsem všechno dělal. 🙂
- Pokračuju v učení se na uke. Teda – tenhle týden jsem tomu dal jenom pondělí, ale aspoň něco. Kurz mně baví a líbí se mi, jak je postavený.
- Zvládl jsem oba dva tréninky! Po té změně je to náročné, ale dá se to. Sice jsem po tréninku vždycky utahaný jak kotě, ale i s tím se dá pracovat.
- V úterý po práci (a po tréninku) jsme se šli s Týnou zase projít kolem Svitavy do Obřan. Zakončili jsme to v Riverside Coffee, roztomilé kavárně v zahradě u řeky. Dali jsme si kafe se zmrzlinou a skvělý lotuskový cheesecake (já) a domácí limonádu (Týna). Ještě než jsem se stihl pustit do cheesecaku tak přiletěla děsně drzá sýkorka a začala mi ho ožírat. 😃 Pak kolem nás poletovala, poposedávala na mně a nakonec někam zmizela.

<img src="/images/sykorka.webp" alt="Drzá sýkorka krade dortík">

Cestou domů jsme ještě skočili na večeři – kousek nad naším bytem je pivnice Na Škopek, která na ceduli tvrdí, že mají nejlepší žebra v Brně. Zkusili jsme a teda dobré je mají, to zas jo. Měli jsme medové a pikantní a fakt nám chutnaly. Doporučuju. 🙂
- Ve středu jsme začali novou „kampaň“ v DCC Lankhmar. Uvozovky z toho důvodu, že půjde o sérii nenavazujících dobrodružství. Těším se.<br>
A teda na to, že jsem si říkal že rozhodně nechci hrát mága, tak jsem si naházel postavu tak, že nic jiného než mág nedává smysl. A dokonce budu mít i vlastního magického patrona. Ups. 🙂
- Ve čtvrtek po tréninku jsem byl domluvený na ukázkovou hru Conquestu s Petrem z gamedesignového kurzu. Chtěl jsem nejen vyzkoušet samotný Conquest, ale i konkrétní armádu – nemrtvé [Old Dominion](https://www.para-bellum.com/the-old-dominion/).<br>
Hra byla fajn – nakonec se mi podařilo Petra porazit (i když teda asi díky tomu, že jsme pro začátek vynechali hromadu pravidel které by to komplikovaly). Takže to vidím že fakt asi začnu šetřit na vlastní armádu. I když nevím ještě kterou. Kromě Old Dominion ještě pokukuju po nových [Sorcerer Kings](https://www.para-bellum.com/the-sorcerer-kings/)… 😅
- V pátek ráno jsem šel do brněnské fakultky darovat krev. Prošlo to, krevní obraz v pořádku a za pár minut mi už sestra mávala před obličejem pytlíkem se 450 ml mojí krve, za kterou mi pěkně děkovala. Teď už se těším na další SMS že moje krev pomáhá. 🙂
- Odpoledne jsem se akorát připojil na jeden rychlý (původně, nakonec to mělo skoro hodinu a půl) pracovní call a pak už jsme se přesunuli do centra – přijela za námi mamka oslavit její narozeniny. Brácha vymyslel výlet do Velkých Pavlovic na nějakou cimbálovku, ale nakonec to padlo a jenom jsme poseděli u bráchy doma. Tak jsme si aspoň objednali hromadu žeber pro všechny (jasně že ty stejné co v úterý, Na Škopek fakt příjemně překvapil).
- V sobotu jsem pokračoval v kurzu ~~černé magie~~ shaderů. Už mi zbývá poslední sekce – vytvoření vody – a budu ho mít za sebou. Pak se asi trochu začtu do dokumentace – kurz je super, hezky mi vysvětlil základy a jak to funguje, a dál je to na mně. Možná se pro inspiraci podívám i na nějaké už hotové shadery, to by mi s pochopením mohlo pomoct. 🙂
- V neděli jsme s bráchou sjeli k jeho kontejnerům – budou se o kousek přesouvat tak potřeboval přeměřit a rozkreslit plochu. No a odpoledne jsem si užil nad nastavováním domácí WiFi – poslední dva dny nám jela pekelně pomalu (vlastně spíš nejela), tak jsem vypojil modem co máme od O2 a zkusil napojit TP-Link Archer VR300 co mi ležel v poličce. To se mi po nějaké době podařilo, včetně nastavení IP adresy modemu na jinou, aby se mi nebila s IP adresou modemu/antény na baráku (ať žijou jednoduchá řešení, že?).<br><br>No, nakonec to nepomohlo a vypadá to, že zpomalení dělá Týnin iPhone a zaseknutý iCloud. Takže to asi bude chtít delši synchronizaci a pak řešit co se tam seklo a proč… Uvidíme…