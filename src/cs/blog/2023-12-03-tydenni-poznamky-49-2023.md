---
title: Týdenní poznámky - 49/2023
date: 2023-12-10 19:00:00
description: Týdenní poznámky za 49. týden 2023
updateDate:
layout: post.njk
tags: [týdenní poznámky]
rssOnly: false
---
Tenhle týden byl poněkud líný, unavený a neproduktivní… Nevadí.
- V pondělí jsem zrušil hraní WFRP. Byl jsem dost unavený z práce a celého toho Vánočního shonu kolem, a ani jsem neměl náladu hrát. Trochu mně to mrzí, protože díky mojí absenci nahlášené na poslední chvíli nebylo dost hráčů aby mělo smysl hrát, takže jsem tím pokazil den dalším třem lidem. Pardon. 😔
- Úterní trénink mně docela nakopl (psychicky) a zároveň úplně vyždímal (fyzicky). Ale je to super a těším se na další.
- „Dokončil“ jsem [12in23 Challenge na Exercism](https://exercism.org/challenges/12in23). K detailům se dostanu v nějakém samostatném článku. 
- Ve čtvrtek jsme měli v práci darování krve. 🩸 Už jsem o tom přemýšlel delší dobu a to, že lidi z FN Bohunice přišli až k nám, mi to celé usnadnilo. A tak jsem se stal dárcem a dostal odznáček.  
Celé to bylo celkem na pohodu – ten necelý půllitr ze mně dostali za cca 3,5 minuty (měl jsem trochu zvýšený tlak, nejspíš kvůli nervozitě). Ale je fakt, že zbytek dne jsem byl dost unavený a byl rozhodně dobrý nápad si dopředu zrušit trénink. 
- Musel jsem se svým novým odznáčkem dárce hned pochlubit mamce (která je shodou náhod moje doktorka). Pochválila mně a rovnou začala lákat na zápis do registrů dárců kostní dřeně. Tak nad tím teď přemýšlím. Mám na to čas do 35 (což je nebezpečně blízko 😖).
- V pátek mi konečně dorazil objednaný Ambernic RG35XX, takže jsem nachystal dvě microSD karty (na jednu nahodil OnionOS, na druhou přetáhl hry) a rychle vyzkoušel jak to funguje. Větší hraní se konalo až v sobotu a v neděli, protože…
- … jsme v práci měli Vánoční večírek. Vypadá to, že si novou práci hledat nemusím (jestli jsem něco vyváděl, tak se to asi mezi těmi dalšími 900 lidmi ztratilo). Jako hlavní zpestření obžerství nám tento rok zařídili vystoupení kapely Mig 21. Musím uznat, že jim to pořád ještě hraje. Akorát teda některé písně mi přišly spíš zhluboka oddýchané, než zazpívané.
- Sobotu jsem strávil odpočinkem po večírku. Domů jsem dorazil někdy kolem čtvrté (večírek končil ve 2, ke kabátu jsem se dostal někdy kolem půl 3 a „chytrý“ nápad pokračovat do (přeplněného) Metra můj návrat taky o trochu prodloužil). Po procházce nočním zimním Brnem se mi nechtělo ani spát, tak jsem prostě jenom ležel na gauči, poslouchal hudbu a zklidňoval se. Spát jsem nakonec šel někdy v 5. 😅
- Díky tomu, že se mi po večírku nic nechtělo, jsem měl možnost si vyzkoušet hraní na Anbernicu. Jo, je fajn. Dobře se drží, ruce mně z něj nebolí, displej vypadá skvěle… Jo, tenhle nakonec půjde zpátky do obchodu, protože je na cestě verze Plus, ale i tak je fajn. 
- Dneska (neděle 10.12.) máme s Týnou výročí. Zkoušel jsem navrhnout, že když jsme přidali výročí svatby, mělo by se výročí toho že jsme se dali dohromady zrušit, aby jich nebylo moc, ale byl jsem přehlasován, a tak ho asi slavíme dál. Takže to máme 31. srpen – zasnoubení, 8.9. – svatba, 10.12. – dali jsme se dohromady.<br>
Hmm… Je to takové nějaké moc natlačené na sebe. Ale co už, měnit to nebudu.
Jo a teda jsme spolu už 8 let. Dobře my! 

## Hrál jsem
- Pokémon Fire Red. Nějakou dobu zpátky jsem zkoušel hrát Pokémony na Switchi, ale přiznám se, že ty nové edice mně dost nebaví. V tomhle jsem zaseknutý v devadesátkách, kdy jsme na základce sbírali kartičky a pokémonů bylo 151. To je to správné číslo!
No, a tak první věc, co jsem na Anbernicu[^1] pustil, byli právě Pokémon Fire Red z GameBoy Advance her. Během soboty jsem získal první 3 odznáčky gymů, a během neděle si nějak debilně smazal save, takže jsem mohl začit odznovu. 😂 Co se dá dělat.

## Naštvalo mně
- V počítači mi zase začalo to divné cvakání… 😡 Ještě to není pískání/vrzání jako minule, ale jednou za čas v tom prostě chvilku klape. Náhodně dlouho. A pak to zase na (náhodně dlouhou) chvilku přestane. Štve mně to.

[^1]: Budu muset vymyslet jak té konzoli říkat. Psát neustále Anbernic nebo RG35XX Plus mně asi nebude moc dlouho bavit… Návrhy?