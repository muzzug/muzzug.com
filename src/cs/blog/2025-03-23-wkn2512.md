---
title: 'Týdenní poznámky - 12/2025'
date: 2025-03-23 21:52:27
updateDate: ''
slugOverride: 'wkn12'
tags: [týdenní poznámky]
description: 'Týdenní poznámky za 12. týden 2025'
layout: 'post.njk'
rssOnly: false
---
Čtvrtý týden nemocenské… Nějak to letí.

V pondělí jsem na kontrole probral s doktorkou úzkosti, co se mi začaly objevovat. Shodli jsme se na tom, že samotný odpočinek nepomůže – jak začínají odpadat „běžné“ starosti, tak se objevují zahrabané věci. Nechal jsem si domluvit konzultaci s psychologem, ale termín mi vyšel až na půlku května (a to je ještě „přednostní“ přes kliniku 😅) a dostal jsem nějaké prášky na srovnání úrovní hormonů v mozku. No, i antidepresivy se dá oslavit sv. Patrik, že? ☘️

Další vyšetření z předoperačních vyšetření (v pátek) dopadlo skvěle a samotná operace bude jednodušší. Jupí!

Jinak pokračuju v už zaběhnutém režimu, nic nového se neděje.

Přes víkend u nás byla na návštěvě sestřenka od Týny, takže byl ve znamení socializace.

## Na čem dělám

- Začal jsem dělat první prototyp 3D hry. Baví mě to. Narážím na úplně jiné problémy než když jsem zkoušel 2D, ale baví mě to víc. 
- Zkouším si dělat automatizace, abych se to trochu víc naučil.<br><br>Ve středu jsem si prošel oficiální [kurzy n8n](https://docs.n8n.io/courses/) a ve čtvrtek jsem si udělal automatizaci na přesunutí odkazů, které jsem si uložil na Mastodonu, do read it later aplikace. Vezme to bookuntý post, vytáhne z něj odkazy, a uloží do Wallabagu.<br><br>Měl jsem z toho fakt hroznou radost. Do chvíle, než mi to do Wallabagu naházelo 1200 odkazů, které jsem za ty dva roky co jsem na Mastodonu stihl poukládat. Kdo to má číst?! 😅
- Snažil jsem se víc proniknout do tajů self hostingu, ale narazil jsem na drobné problémy s tím, že se mi přes Podman nepodařilo rozjet kontejnery s aplikacemi, které jsem chtěl. 😔 Teda - kontejnery se rozjely, ale nešlo mi nastavit jejich automatické spouštění přes systemd. A ať jsem dělal, co jsem dělal, prostě to nešlo. Žádný z návodů, které jsem našel, mi nefungoval. Tak nevím, no. Dám tomu ale ještě šanci.

## Čtu

- Terry Pratchett: Lehké fantastično
- Jesse Schell: The Art of Game Design: A Book of Lenses (3rd Edition)

## Sleduju

- [Star Wars: Vadná várka](https://en.wikipedia.org/wiki/Star_Wars:_The_Bad_Batch)

## Poslouchám

- audioknihu [Zhluboka se nadechni](https://www.melvil.cz/kniha-zhluboka-se-nadechni/)
- podcasty časopisu [Level](https://ceskepodcasty.cz/podcast/level)

## Hraju

- Badur's Gate: Enchanted Edition

## Fitness a životní styl

- Tréninky ve fitku probíhají v pohodě. Pořád trochu bojuju s bench pressem (resp. s těmi 60 kg), ale jinak dobrý. Do konce března se mi tréninkový plán měnit nebude, a po operaci budu mít nachystaný nějaký nový. Jsem zvědavý.

Tenhle týden se mi podařily 2 aktivity:
- jedna klidná procházka s posloucháním audioknihy – 7,28 km, 01:42:48, tempo 4,2 km/h.
- jedna jízda na rotopedu – 7,69 km, 00:20:06, tempo 23,0 km/h, průměr 135 tepů 

## Co mě zaujalo
- [Video o cíleném spalování tuků ](https://www.youtube.com/watch?v=0XRKDJdG_rA) – obecný přístup je, že při cvičení nejde cílit na konkrétní místo, odkud se bude tuk spalovat. No, a nové studie prý ukazují, že to jde. Vypadá to zajímavě a rozhodně to zkusím využít. 🙂