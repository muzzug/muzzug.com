---
title: Týdenní poznámky - 02/2025
date: 2025-01-12 20:00:00
description: Týdenní poznámky za 02. týden 2025
updateDate:
tags: [týdenní poznámky]
layout: post.njk
rssOnly: false
---

Začátek roku je poměrně klidný… Moc se mi toho dělat nechce, ale přesto nemůžu říct, že bych se vyloženě flákal.

- Pustil jsem se do čtení. K Vánocům nám Týna pořídila dvě knížky z produkce Jak Melvil Publishing – [Váš kapesní terapeut](https://www.melvil.cz/kniha-vas-kapesni-terapeut/) a [Pomalá produktivita](https://www.melvil.cz/kniha-pomala-produktivita/). Hned během svátků jsem se pustil do té první jmenované, ale nakonec jsem jako první dočetl právě Pomalou produktivitu.<br><br>
 Hned po ní jsem rovnou sáhl po předchozí knížce od Cala Newporta, [Digitálním minimalismu](https://www.melvil.cz/kniha-digitalni-minimalismus/). Tu už jsem četl dřív, ale nějak mi myšlenky z ní vypadly z hlavy. A celkově mám takové tušení, že si všechny ty Newportovy knížky zase přečtu, a to možná docela rychle…
- V úterý a čtvrtek klasicky trénink. Už je to lepší, i když ten čtvrteční mi zas dal trochu víc zabrat a svaly cítím ještě teď.
- Ve středu jsme měli poslední sezení DCC kampaně s Markusem. Už cítil že to nějak potřebuje uzavřít. Bylo to fajn sezení, i když jsme modul nedohráli úplně celý.<br><br>
 Pravidla DCC ale neopouštíme – role sudího se tentokrát ujme Vandal, který si chce vyzkoušet moduly pro vyšší úrovně. A na to jsem zvědavý i já!
- V pátek Týna odjela do Zlína na oslavu narozenin od Ágnes, a my s kocourem zase zůstali doma. Takže jsem víkend strávil pokračováním s pracemi na novém webu. Design už je vlastně hotový (i když v průběhu pořád narážím na nějaké drobnosti které to chce upravit), a ladím ještě nějaké funkční věci… A ne vždycky mi to jde.<br><br>
 Jako první jsem se trápil s "hamburgrem" v zobrazení na mobilech. Prošel jsem asi 10 různých návodů a ani jeden mi nepomohl. Nakonec jsem se na to vykašlal a prostě upravil menu tak, aby se i na malých obrazovkách zobrazovalo celé. Tak!<br><br>
 Druhý problém, který jsem doteď nevyřešil je, že nevím jak udělat štítky a stránky s příspěvky, co je obrahují. Eleventy to má v sobě, ale s tím jak mám ten web postavený (dvě jazykové mutace – CZ a EN) mi to úplně nejde použít. Tady to budu muset ještě doladit…