---
title: 'Týdenní poznámky - 09/2025'
date: 2025-03-02 19:59:06
updateDate: ''
slugOverride: '2025wkn09'
tags: [týdenní poznámky]
description: 'Týdenní poznámky za 09. týden 2025'
layout: 'post.njk'
rssOnly: false
---
Tenhle týden se nesl ve znamení odpočinku.

V pondělí jsem skončil u doktorky – potřeboval jsem se domluvit na detailech kolem předoperačního vyšetření a tak. No, a trochu jsme si promluvili o tom, jak se cítím, co se mnou je tak… No, a dopadlo to tak, že mám neschopenku kvůli vyhoření/vyčerpání, nebo tak něco.

Upřímně – nepřekvapuje mě to. Už jsem to cítil nějakou dobu, a to, že si můžu v klidu odpočinout jsem jenom uvítal. Zvlášť v kombinaci s přípravou na operací (a pak zotavování se po operaci).

Takže jsem od pondělka doma a ~~nudím se~~ odpočívám. Čtu si, hraju na ukulele… A prokládám to vzděláváním se a tvorbou vlastních věcí. Prostě všechno možné, u čeho se odreaguju. Takže tak.

Volný čas jsem využil i k tomu, že jsem si udělal daňové přiznání. Letos celkem s předstihem. 😅

## Na čem dělám
Začal jsem kompletní revizí svojí RPG hry v Godotu. Přidala se ke mě kamarádka, která se bude starat o příběhovou linku (něco, v čem docela dost tápu). Zatím dělá ještě na nějakém svojem projektu, ale aspoň ten čas můžeme využít na zrevidování toho co udělat a co ne. 🙂

Taky jsem se trochu vrtal v self-hostingu. Musím přiznat, že mít možnost nainstalovat si různé služby na pár kliknutí vzbuzuje mírnou závislost. 😅 Na to, že jsem začínal s RSS a webovou analytikou, se mi už seznam nainstalovaných aplikací docela rozšířil. Momentálně mám:
- Calibre web (správa knihovny)
- FreshRSS (RSS čtečka)
- Huginn (alternativa k IFTTT, ale zatím ještě nejsme úplně kamarádi)
- Paperless-ngx (online archiv dokumentů)
- Syncthing (synchronizace mezi PC)
- Umami (webová analytika)
- Uptime Kuma (monitoring všeho možného)
- Wallabag (read-it-later aplikace, náhrada za zrušený Omniwore)

No, není toho úplně málo. Přiznám se, že kdybych to měl všechno zkoušet rozchodit sám (třeba jako docker kontejnery), tak bych měl asi tak jednu věc. 😅 No ale určitě to někdy zkusím, možnosti self-hostingu mě začínají zajímat čím dál víc a asi by nebylo od věci tomu trochu i rozumět. Ne jenom klikat. 

## Napsal jsem
Jedno krátké shrnutí jak si [nastavit notifikace z Uptime Kuma na Matrix](jak-si-nastavit-notifikace-z-uptime-kuma-na-matrix).
## Čtu

- Terry Pratchett: Barva kouzel
- Jesse Schell: The Art of Game Design: A Book of Lenses (3rd Edition)

Dočetl jsem „Váš kapesní terapeut“ od Annie Zimmerman, a mám teda nad čím přemýšlet. Už při samotném čtení a přemýšlení nad problémy, které autorka rozebírá mi přivedlo několik chvil, kdy jsem měl trochu vlhké oči. Holt mám na čem pracovat. 🙃 Knížku doporučuju k přečtení úplně všem, koho zajímá jak si trochu zlepšit svoji psychiku. 👍

## Poslouchám
Tenhle týden vlastně jenom Heilung. Párkrát jsem to proložil Hagalaz Runedance, ale Heilung tenhle týden vedli. 

## Fitness a životní styl
Jak jsem zmiňoval v úvodu, mám teď nemocenskou. S doktorkou jsme se dohodli na odpoledních vycházkách – schválila mi fitko i to, že budu chodit na procházky. Tak chodím na procházky.

Mám svoji oblíbenou trasu, cca 4 km do Obřan. Zatím se vracím šalinou, ale už to vypadá že bude víc pěkně, tak to vezmu v hobitím stylu – tam a zase zpátky.

![Daily walk](/images/daily-walk.webp)

Zatím jsem zvládl 4 vycházky:
- 3,85 km, 00:40:24, tempo 5,7 km/h
- 3,97 km, 00:46:00, tempo 5,2 km/h
- 3,93 km, 00:43:42, tempo 5,4 km/h
- 3,93 km, 00:45:24, tempo 5,2 km/h

Jo, je to takové… jednotvárné? 😅 Ale ta cesta se mi líbí, je to kolem řeky, parkem a tak… Prostě fakt klidná a příjemná procházka.