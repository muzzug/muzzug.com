---
title: 'Týdenní poznámky - 17/2025'
date: 2025-04-28T16:36:00+02:00
updateDate: ''
slugOverride: '2025wkn17'
tags: [týdenní poznámky]
description: 'Týdenní poznámky za 17. týden 2025'
layout: 'post.njk'
rssOnly: false
social: "Dodržování nedělního psaní Týdenních poznámek mi v poslední době moc nejde. 😅\n\nAle tak co, pondělí je taky fajn den na shrnutí, ne? Takže kdo chce, může si přečíst nové Týdenní poznámky. Právě teď čerstvě u mě na blogu!"
---
Tenhle týden obsahoval volno v podobě Velikonočního pondělí. Ne že by to pro mě na nemocenské mělo nějaký význam… 

Většinu času jsem strávil čtením, nebo laděním automatizací pro bráchu.

Ve čtvrtek nás přijel navštívit taťka, tak jsme zašli na pozdní oběd (ve 3) a chvilku posedět a pokecat. Bylo to fajn, i když celkem krátké.

V pátek mi konečně přišel starter set s Arduinem a knížky. Hned jsem se pustil do zkoušení a hraní si a teda – proč jsem s tím nezačal dřív?! Baví mě to, hodně. I když zatím jenom blikám LEDkama a hraju si s texty na 16x2 displeji, ale baví mě to. K samotnému kitu mám drobné výhrady, ale asi k tomu někdy napíšu samostatný článek. 

V neděli se k nám stavila na návštěvu kamarádka. Jestli si dobře pamatuju, tak jsem se s ní neviděl něco přes rok a půl? Naposled asi na oslavě svatby, ale možná si to pletu… 

## Čtu

- Jesse Schell: The Art of Game Design: A Book of Lenses (3rd Edition)
- Tracy Fullerton: Workshop herního designu
- Martin Malý: Hradla, volty, jednočipy

## Sleduju

- během čekání na nové díly Star Wars: Andor jsme se koukli na Star Wars: The Book of Boba Fett
- mimo Star Wars jsme začali koukat na What We Do in the Shadows

## Poslouchám

- konečně jsem doposlouchal audioknihu "Zhluboka se nadechni" od Elissy Epel
- začal jsem poslouchat podcast "Dlouhé devatenácté" o událostech, které probíhaly v 19. století. Celkem zajímavé. 🙂

## Fitness a životní styl

Začal jsem zase chodit na procházky! V tomhle týdnu jsem jich zvládl celkem pět. Pořád cca stejná trasa kolem Svitavy do Obřan, tam se otočit na mostě, a hurá zpátky. 🙂 

- 7,26 km, 01:37:45, 4,5 km/h
- 7,43 km, 01:45:19, 4,2 km/h
- 7,41 km, 01:41:48, 4,4 km/h
- 7,19 km, 01:37:47, 4,4 km/h
- 7,24 km, 01:36:41, 4,5 km/h

Na fitko ani ježdění na rotopedu to ještě není, ale blíží se to! 

## Zaujalo mě

V rámci hraní si s Arduinem samozřejmě používám Arduino IDE. A dost mě štve! 😅

Jako – pracovat se s tím dá, ale doplňování kódu a podobné srandy není úplně nejoptimálnější. Plus mi vadí, že se každý sketch otvírá v novém okně (a staré zůstane otevřené). A tak jsem začal hledat něco "lepšího".

Po chvilce hledání jsem narazil na [PlatformIO](https://platformio.org), které je jako doplněk do VS Code. Drobný problém je, že používám Codium, a tam PlatformIO úplně nainstalovat nejde. Teda – nakonec se mi to podařilo, ale nefunguje jak má. Jednak to znamená nahrát si ho tam přes .vsix soubor, a zároveň je potřeba mít i C/C++ doplněk od MS, který ale pro Codium není k dispozici. A bez něj PlatformIO nefunguje. 😔 I to se mi podařilo, ale:

- štve mě, že se mi neustále zobrazuje hláška že C/C++ doplněk jde použít pouze s VS Code a že tohle porušuje licenci
- v Codiu mi s tím nefunguje IntelliSense.

A tak jsem začal pátrat co dál.

PlatformIO funguje i s dalšími editory, jako třeba Vim nebo Emacs. To mě přivedlo k tomu, že v poslední době dost často vidím že lidi používají [Doom Emacs](https://github.com/doomemacs/) a už jsem po něm dřív pokukoval…

No, tak to vypadá, že Doom Emacs zkusím. Zatím jsem ho nainstaloval a zjišťuju, co a jak tam vlastně funguje.

Nevím jestli je to mnou a tím, že neumím hledat, nebo nic takového neexistuje, ale nenašel jsem žádný návod pro úplné nováčky, takže je to trochu náročnější, ale nevadí. Já se s tím poperu.

A zvažuju, že o tom napíšu nějaké články, pokud by byl zájem. Byl by zájem?