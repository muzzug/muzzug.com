---
title: 'Týdenní poznámky - 20/2025'
date: 2025-05-20T18:32:26+02:00
updateDate: ''
slugOverride: 'wkn20'
tags: [týdenní poznámky]
description: 'Týdenní poznámky za 20. týden 2025'
layout: 'post.njk'
rssOnly: false
social: "Je tady úterý a s ním i nové Týdenní poznámky!\n\nA pořád mi nejde je psát v neděli, jak bych chtěl. Ale co, úterý je taky pěkný den, ne?"
---
Týna byla pracovně v Praze na Světě knihy, takže jsem byl doma s kocourem sám.

Celý týden jsem se postupně srovnával s nástupem do práce. Fakt to po dvou měsících není úplně sranda, dost se toho změnilo a spoustu věcí se musím doučit.

Ve středu jsme jeli do Ostravy na babiččin pohřeb. Hele já vím, že pohřby jsou divná věc (a sám jsem byl asi na dvou, takže s nimi nemám moc zkušenosti), ale teda paní co to moderovala (to asi není to správné slovo, co?) byla fakt zvláštní. Jako, nepotřeboval jsem, aby to kdo ví jak prožívala s námi, ale teda trochu emocí v hlase (jiných než "nuda") mít mohla… Ale tak co už.

Ve čtvrtek jsem měl druhé sezení u psychologa. Probrali jsme novinky (babičku, návrat do práce) a poprvé v životě jsem si udělal Rorschachův test. Tak uvidíme, snad jsem prošel. Dozvím se to na příštím sezení.

V sobotu za mnou přijela z Ostravy Ronne. Chtěli jsme probrat (a probrali jsme!) naše plány s tvorbou her a trochu se sjednotit v pohledu na to, co chceme dělat. To se nám (asi) povedlo, takže dobrý. Druhou věcí, kterou jsme chtěli, bylo zajít si do Kina Art kde v rámci Muzejní noci bylo živé hraní jejího gamebooku. Měli jsme odpoledne čas, tak jsme šli hned na začátek, zkoukli (a vyzkoušeli si) hru [Pushmania](https://store.steampowered.com/app/3242870/Pushmania/) a koukli i na hraní na plátně nového Indiana Jonese. Bylo to hodně příjemné odpoledne.

## Čtu
- Martin Malý: Hradla, volty, jednočipy

## Fitness a životní styl
Návrat do fitka byl… bolavý?

Po úterním tréninku (hlavně po výpadech s jednoručkama) mě stehna bolely jen při pomyšlení na pohyb. A čtvrteční trénink tomu taky moc nepomohl. Ale do toho se zase brzo dostanu! Jen to bude chvilku trvat, no… 6 týdnů byla fakt dlouhá pauza.
