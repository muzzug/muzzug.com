---
title: 'Týdenní poznámky - 16/2025'
date: 2025-04-22T17:34:00+02:00
updateDate: ''
slugOverride: 'wkn16'
tags: [týdenní poznámky]
description: 'Týdenní poznámky za 16. týden 2025'
layout: 'post.njk'
rssOnly: false
social: "Týdenní poznámky, opět se zpožděním. Ale co. \n\nMinulý týden byl plný zvratů a nečekaných objevů. Samotného mě při psaní překvapilo, co se to vlastně odehrálo (a jak rychle). 🤯 Víc ale v článku "
---
Tyhle Týdenní poznámky si daly trochu na čas. Nebudu se vymlouvat – v neděli se mi psát nechtělo a řekl jsem si, že to nechám na pondělí. V pondělí se mi psát nechtělo, a tak jsem si řekl, že to nechám na dnešek. Co už… 🙂

V týdnu jsem měl celkem dvě návštěvy u doktora – v pondělí vytahování stehů a ve čtvrtek (konečně) domluveného psychologa, abychom něco udělali s mými úzkostmi. Teda – vypadá to, že prášky co jsem na ně dostal asi zabírají, ale neřeší to příčinu, a k té se potřebuju dostat. Zatím to bylo takové oťukávání se a seznamování, tak uvidíme co přinese další sezení.

Jinak jak jsem se v minulém týdnu začal věnovat hře pro Godot Wild Jam, tak jsem v tomhle týdnu přestal. Můžou za to dvě věci – jednak přišel brácha s dalšíma automatizacema které chtěl udělat, a ty mi sežraly docela dost času. No a hlavní věc byla, že mi to úplně nešlo. 😅 Jako – nesu si z toho hromadu poznatků co a jak, ale když jsem ve středu zjistil, že jsem pořád vlastně na začátku, a to co dělám ve finále nebaví ani mě, tak jsem toho radši nechal. Ale něco jsem se u toho naučil, a to je asi hlavní. 

Jinak jsem ve volných chvilkách sledoval další část kurzu CS50. Ještě musím dodělat úkoly. 😅

## Zaujalo mě

Dostal se ke mně článek [20 years of Git. Still weird, still wonderful.](https://blog.gitbutler.com/20-years-of-git/). Zajímavý článek, který sám o sobě stojí za přečtení, nicméně není to to hlavní.

Autor v něm, mimo jiné, zmiňuje svou knihu Pro Git. Vzpomněl jsem si, že jsem se na ni kdysi chtěl podívat, a protože vím, že vyšla v [českém překladu od cz.nic](https://knihy.nic.cz/cs/detail/2/), šel jsem se rovnou kouknout, jestli se dá pořád ještě na webu cz.nic stáhnout. Dá.

To ale pořád není všechno. Během brouzdání po webu cz.nic jsem si nemohl nevšimnout nové knížky Martina Malého [ESP32 prakticky](https://knihy.nic.cz/cs/detail/32/). Na ESP32 narážím v poslední době všude, ale nikdy jsem tomu nevěnoval moc pozornosti, protože elektrotechnika jde tak nějak mimo mě – naposledy jsem z ní téměř propadal dvacet let zpátky na první střední a od té doby jsem se o ni vlastně nezajímal. O to překvapivější bylo, když mi v hlavě zahlodala myšlenka "co tomu dát ještě šanci?" a já se proklikal na další Martinovu knihu, [Hradla, volty, jednočipy](https://knihy.nic.cz/cs/detail/16/), která taky vyšla u cz.nic. Za chvilku už mi knížka ležela v iPadu a já se večer pustil do jejího čtení.

Na to, že jde o technickou knížku, je napsaná fakt jednoduše, přehledně a vtipně. Zatím ji (více méně) chápu bez větších problémů, ale hlavně – přivedla mě k myšlence si to fakt všechno vyzkoušet. Zvlášť při zmínce o Arduinu. O tom že Arduino existuje samozřejmě vím, ale nikdy mě vlastně nenapadlo si ho pořídit – bastlení jako takové šlo fakt mimo mě. Ale teď mě to fakt začalo lákat. Strávil jsem pár hodin (😅) koukáním na videa o Arduinu, vyzkoušel si virtuálně zapojit pár věcí v TinkerCadu, no a dopadlo to tak, že moje vlastní první Arduino je už na cestě. A s ním i obě výše zmíněné knížky – ebooky jsou fajn, ale tohle chci z nějakého mi neznámého důvodu mít fyzicky.  

Původně jsem (samozřejmě) chtěl originál Arduino ve formě Starter Setu, ale malinko mě odradila cena. Přece jenom je to něco, co chci vyzkoušet a aby mi set za skoro 3000 v případě nezájmu ležel jen tak v šuplíku, to se mi nelíbilo. Naštěstí existují alternativy, a já jsem sáhl po výrazně levnější sadě od [LáskaKit](https://www.laskakit.cz/laskkit-arduino-maxi-starter-kit--rfid/).

Tolik k tomu, co může způsobit jeden nevinný článek o historii Gitu. 😁 A uvidíme, třeba se tady kromě Týdenních poznámek začnou objevovat i články o bastlení.

## Čtu

- Jesse Schell: The Art of Game Design: A Book of Lenses (3rd Edition)
- Tracy Fullerton: Workshop herního designu
- Martin Malý: Hradla, volty, jednočipy

## Sleduju

- dokoukali jsme první sérii Star Wars: Andor (a těšíme se na další) + krátké seriály Star Wars: Tales of the Jedi a Star Wars: Tales of the Empire.