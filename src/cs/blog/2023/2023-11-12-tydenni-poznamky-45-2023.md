---
title: Týdenní poznámky - 45/2023
date: 2023-11-12 16:00:00
updateDate:
layout: post.njk
tags: [týdenní poznámky]
description: Týdenní poznámky za 45. týden 2023
---
Už nějakou dobu přemýšlím nad tím, co tady psát. A chvilkama si říkám, jestli vůbec mám něco, co za napsání stojí… Vždyť spoustu věcí někdo jiný určitě už napsal. A rozhodně líp, než to udělám já. No ne?

Hm, tak ne. Je asi čas začít bojovat s tímhle impostor syndromem a rozepsat se. Zahodit všechny možné poučky o tom, jak mít úspěšný a navštěvovaný blog (chodí sem vůbec někdo?), jak psát úspěšné články, které se líbí vyhledávačům a tak.

Jako jeden z hlavních problémů vidím to, že nemám zvyk psát. A to je potřeba změnit.

K tomuhle tématu mně  přivedl [Honza Javorek](https://mastodonczech.cz/@honzajavorek) z Junior Guru a jeho Týdenní poznámky (jo, prostě jsem natvrdo obšlehl i název). Jednou týdně si tady shrnu co jsem dělal, co mně zaujalo, co jsem hrál… A třeba z toho vykrystalizuje i nějaký jiný příspěvek. 🙂 A minimálně se prostě trochu rozepíšu.

<hr>

- Koupil jsem si nový zápisník.  
Před nějakou dobou jsem se rozhodl trochu analogizovat (furt nevím, jestli tohle slovo existuje a jestli ho používám správně) svoje poznámky. Přestalo mně bavit pořád všechno ťukat na displeji telefonu a řekl jsem si, že si zkusím běžné denní poznámky psát ručně. A po jejich zpracování/využití je prostě škrtnout.<br><br> 
Na začátku jsem sáhl po čtverečkovaném retro B6 zápisníku co dělá BOBO BLOK. Formát je super, vleze se mi do kapsy od kalhot takže ho můžu mít pořád u sebe, je větší než malinký A6 a menší než klasický A5… Jediný problém byl, že píšu tužkou a poznámky na čtverečkovaném papíru se hůř četly. Tak jsem ho prostě nahradil čistým a je klid. 🙂
- Odehráli jsme další sezení ve Warhammer Fantasy Roleplay 4E se scénou dost připomínající Pulp Fiction. Celou kampaň popisuje  [na svém blogu](https://zpatky.wordpress.com/tag/wfrp/) náš sudí Markus.
- Trochu jsem pokročil s kurzem Blenderu. Dělám low poly modely dungeonu – stěny, sloupy, průchody… Něco, co se mi určitě bude hodit. 🙂
- Chvilku jsem si hrál s myšlenkou, že svoji hru co mám rozdělanou v Godotu udělám znovu v Defoldu. Ten má totiž, na rozdíl od Godotu, udělané rozšíření pro napojení na Google Play Services a Google Ads.<br><br> 
Blbej nápad! Po asi pěti hodinách zkoušení se mi nepodařilo vyřešit jeden problém, a tak jsem se na to, naprosto frustrovaný, vykašlal.<br><br> 
V sobotu jsem tomu ještě dal nějakou chvilku, prošel pár tutoriálů, zjistil že mi ani ty nepomohly, a vrátil se ke Godotu. Pro něj jsem nakonec našel (snad) funkční řešení na napojení Google Ads, na Google Play Services kašlu.
- Část soboty a prakticky celou neděli jsem věnoval dodělávání hry. I ♥️ Godot!<br><br>
Skoro si troufám říct, že se blížím ke konci. Jako že už mně moc nenapadá co tam ještě upravit, přidávat už není co. Už fakt jenom ladím detaily nastavení. Asi to pustím do světa a zkusím sehnat pár lidí, co by si to zahráli a řekli, co je tam všechno špatně.

## Zaujalo mě

- Podcast [Na volné noze s Eliškou Šestákovou](https://www.youtube.com/watch?v=i_W0tgqifXc) o PKM a metodě Zettelkasten (bacha, má to přes 5 hodin) 
- [Video o základech ~~černé magie~~](https://www.youtube.com/watch?v=nyFzPaWAzeQ) shaderů v Godotu
- Na Mastodonu jsem objevil hru Moonring, která nedávno vyšla ([zdarma na Steamu](https://store.steampowered.com/app/2373630/Moonring/)). Na první pohled vypadá skvěle. Retro, otevřený svět, tahovka, roguelike… Inspirované Ultimou! Zatím jsem to jenom v rychlosti zkusil a umřel během prvních pěti minut, ale už se těším, až na to bude trochu nálada. Fakt to vypadá skvěle.

## Hrál jsem
- Zmiňovanou frustraci z neúspěchu s Defoldem jsem si šel vybít v Diablu II. Před nějakou dobou jsem se dostal do 3. aktu a skončil, tak jsem jenom volně navázal. 