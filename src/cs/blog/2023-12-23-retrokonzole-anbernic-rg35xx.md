---
title: Retrokonzole Anbernic RG35XX (Plus) # 53 znaků do zalomení na webu
date: 2023-12-23 18:00:00 
description: Rychle a stručně o handheldech Anbernic RG35XX a RG35XX Plus
updateDate:
layout: post.njk 
tags: [ hry, konzole, retrogaming]
rssOnly: false
---
Nikdy jsem nebyl konzolový hráč.

Jako malí jsme s bráchou měli nějakou konzoli na které bylo několik předinstalovaných her (myslím, že tam byl hratelný akorát Pong), ale moc mně nebavily. Ve finále jsme stejně vždycky měli PC, takže jsme hry hráli hlavně na něm.

Co jsem ale vždycky chtěl (a neměl) byl GameBoy. A pak samozřejmě GameBoy Color. O nějakou dobu později jsem se chvilku pohyboval i mezi kamarády, co měli Nintendo DS a hráli mezi sebou, ale i když to bylo zajímavé, už to šlo víceméně mimo mně. Ale GameBoy, ten mně fakt jako malého hodně lákal.

Nakonec jsem se ke konzolím dostal až díky Nintendu Switch (OLED) někdy předloni. Hraní na Switchi je super, ale když jsem nedávno na Mastodonu zahlídl zmínku o retrogamingu začal jsem trochu zkoumat. A nepřestával zírat na to, jak velká nabídka retro konzolí je. A co všechno se na nich dá hrát!

## Jak to (v rychlosti) funguje
Na rozdíl od klasických konzolí, retro konzole fungují na principu emulátorů jednotlivých systémů. Pro hraní tak není potřeba fyzická kopie hry, ale jenom soubor, který se v emulátoru spusti.

Výrobce společně s konzolí dodává i micro SD kartu se systémem, emulátory a výběrem her. Při pohledu na to, co se na kartě všechno nachází (třeba různé verze Pokémonů, Sonic, Tekken apod.) mi trochu vrtá hlavou, nakolik je to čisté. Ale tak když konzole prodávají i české e-shopy (jako třeba [Konzoliště](https://www.konzoliste.cz/retro-konzole/)), tak to asi bude v pohodě. Že? 😉

Mimo to se dají sehnat i nově vytvořené hry - třeba pro GameBoy (Color) je spousta her na [itch.io](https://itch.io/games/made-with-gb-studio/tag-gameboy-rom). Další možnost jsou pak třeba hry pro fantasy konzoli [PICO-8](https://itch.io/games/made-with-pico-8).

## Můj výběr
Když jsem se prohrabával nabídkou konzolí, rozhodoval jsem se mezi dvěma: Anbernic RG35XX a Miyoo Mini Plus.

Řešil jsem hlavně dva rozdíly - RG35XX je o trochu větší (takže se asi líp drží) a má o trochu lepší výkon, lepší podání barev displeje a dva sloty na microSD kartu. Myioo má Wi-Fi a Bluetooth.

Nakonec jsem si říkal, že lepší bude herní zážitek než obsluha (jak často budu potřebovat Wi-Fi?), a objednal si Anbernic RG35XX. Přesně den před tím, než oznámili vydání RG35XX Plus která má Wi-FI, Bluetooth, lepší tlačítka... Takže jsem nakonec vzal i tu. 😀

## Srovnání na papíře

_Pro přehlednost budu jednotlivé verze rorližovat jako Original a Plus._  
_Snad je z toho pochopitelé která je která._ 🙂

||**Origial**|**Plus**|
|---|---|---|
|**Rozměry**|V: 11,7cm Š: 8.1cm H: 2.0cm|V: 11,7cm Š: 8.1cm H: 2,2cm|
|**Hmotnost**|0.165 kg|0.186 kg|
|**Displej**|3.5" IPS, 640*480 px|3.5" IPS, 640*480 px|
|**CPU**|Quad-core ARM Cortex-A9|H700 quad-core ARM Cortex-A53, 1.5GHz|
|**GPU**|Quad-core PowerVR SGX544MP GPU|Dual-core G31 MP2|
|**RAM**|DDR3 256MB|LPDDR4 1GB|
|**Baterie**|Li-pol 2600 mAh, výdrž až 6 hodin|Li-pol 3300 mAh, výdrž až 8 hodin|
|**Připojení**|USB-C<br>mini HDMI<br>3,5 mm jack|USB-C<br>mini HDMI<br>3,5 mm jack<br>Bluetooth<br>Wi-Fi|
|**Barvy**|Šedá<br>průsvitná bílá<br>průsvitná fialová|Šedá<br>bílá,<br>průsvitná černá|

U obou konzolí najdeme v krabičce nabíjecí USB-C kabel a (ne úplně pasující) sklo na displej. V konzoli je pak 64 GB microSD karta s operačním systémem, emulátory a hrami.

MicroSD karta je úplně no-name a dost mizerné kvality (tvrdí internet), a doporučuje se ji rovnou vyměnit za nějakou značkovou. Já jsem sáhl po Samsung EVO Plus, 64 GB na systém a 128 GB na hry.

## Srovnání v reálu

> ![RG35XX a RG35XX Plus zepředu](/images/RG35XX-predni.webp)
> RG35XX a RG35XX Plus zepředu

Na první pohled vypadají obě konzole skoro stejně. Velikostně se liší jenom maximální tloušťkou. Pokud máš pořádně pročtenou srovnávací tabulku, tak je rozeznáš hlavně podle barvy. Na fotce nalevo je **Original** v průsvitné fialové, napravo **Plus** v průsvitné černé.

> ![RG35XX a RG35XX Plus zezadu](/images/RG35XX-zadni.webp)
> RG35XX a RG35XX Plus zezadu

Jde vidět změna tlačítek a přidání krytu baterie, ke které už se dá dostat jenom s pomocí malého křížového šroubováčku.

Drobný rozdíl je v použitém plastu, ze kterého je udělaný kryt. V případě **Plus** je malinko hladší na dotek, **Original** je naopak drsnější. Ne o moc, ale jde to cítit.

### Tlačítka
Když už zmiňuju tlačítka - ty, která má **Plus**, jsou za mně pocitově příjemnější. Jsou trochu tužší při zmáčknutí, ale rozhodně to není na škodu. Tlačítka _ABXY_ jsou taky o malinko větší a líp se mačkají.

> ![RG35XX přední tlačítka](/images/Original-predni-tlacitka.webp)
> ![RG35XX Plus přední tlačítka](/images/Plus-predni-tlacitka.webp)
> Srovnání předních tlačítek Original a Plus

Zároveň se zlepšila jejich čitelnost - ne že by to na čtyřech tlačítkách člověk úplně potřeboval, ale jde prostě líp vidět které je které. A taky X konečně vypadá jako X, a ne jako H. 😅

Co je super je i změna zadních tlačítek - L1, L2, R1 a R2. Ta byla u **Original** rovná a hůř se tak mačkala. Na to samozřejmě reagovala komunita bastířů a 3D modelářů, a přišla s vlastní, lehce zešikmenou verzí tlačítek, která se mačká líp. No, a tu nakonec okopíroval Anbernic a najdeme ji u modelu **Plus** rovnou. 👍

>![RG35XX zadní R/L tlačítka](/images/Original-zadni-tlacitka.webp)
>![RG35XX Plus zadní R/L tlačítka](/images/Plus-zadni-tlacitka.webp)
> Rozdíl zadních L/R tlačítek

Ještě zmíním (bez fotky, nechce se mi ji dělat), že na konzole mají na levé straně tlačítka pro zvýšení/snížení hlasitosti a na pravé tlačítka power a reset. Zatímco **Original** je má mírně vystouplé, **Plus** je má lehce zapuštěné do těla.

K tlačítkům ještě jedna věc - viděl jsem jak si lidi stěžovali na to, že tlačítka chrastí. Jasně, když vezmu konzoli do ruky a začnu s ní třepat, tak chrastí. Akorát teda si nejsem úplně jistý, že tohle je způsob jakým v Anbernicu vymysleli způsob jejího ovládání. A při běžném hraní jsem na chrastění nenatrefil (protože chrastící zadní tlačítka držím prsty).

### Displej a repráček

Dost o tlačítkách. Určitě tě zajímá jak je na tom obraz a zvuk.

Na užívání si zvuků oldschoolových her jsou dvě možnosti - ~~malé chrchladlo~~ malý repráček v pravém dolním rohu, nebo vlastní sluchátka připojená přes 3,5 mm jack (tuším, že u **Plus** by měl fungovat i Bluetooth, ale i když mi konzole moje sluchátka našla, tak se mi je nepodařilo připojit. Třeba v další veri FW. 😉)

Zvuk není vůbec špatný - na konzoli za cca 2 tisíce. Nějaký extra zázrak to není, ale žádné chrčení nebo změny zvuku jsem nezaznamenal. A to ani na vyšších úrovních hlasitosti.

Displej na obou konzolích mi přijde fakt stejný. Fotku nemám - i přes nezměrnou snahu se mi nepodařilo to vyfotit nijak rozumně, bez odlesků a tak. Pardon. Nicméně na hraní starých her to fakt bohatě stačí.

## Systém

Klasické pravidlo říká, že nové je vždycky lepší. No, ne na začátku, ale určitě se k tomu dostaneme. Časem. 😃

Obě verze výrobce dodává se svým vlastním firmware. Ten je vcelku použitelný, pokud od toho člověk nic nečeká. Zapnout konzoli, zapnout hru a hrát... Jo, stačí to.

Díky tomu že je **Original** venku už cca dva roky, existuje i několik alternativních firmware dodávaných komunitou (třeba skvělý Garlic OS vycházející z Onion OS pro Miyoo Mini Plus). Ty nabízí třeba jednodušší (a dá se říct i hezčí) vzhled prostředí a různá další vylepšení. Přiznám se, že první věc kterou jsem u **Original** udělal byla, že jsem nahrál Onion OS a používal konzoli s ním.

O to hůř teď nesu upgrade na **Plus**, pro který Onion OS zatím není. Teda - je, ale je to Alpha verze a teda použitelnost nic moc. Takže nezbývá než čekat a užívat si originální firmware.

U toho bych asi měl zmínit, že má drobné neduhy - třeba to, že nedrží nastavenou připojenou Wi-Fi a po každém zapnutí konzole je potřeba se znovu připojit. Drobnost, ale stejně. Tak třeba se to v nějaké další verzi systému vylepší...

## Jak se na tom hraje

Jedním slovem - hodně dobře. Okay, dvěma. Ale je to tak.

Konzole se dobře drží a ani po několika hodinách hraní mně nebolely ruce. Na displej se dívá dobře, hudba a zvuky z ~~chrchladla~~ repráčku jsou v pohodě (a holt odpovídají dané hře a době kdy vznikla). Vlastně je to fakt docela fajn zážitek.

Obě konzole zvládají emulovat velké množství konzolí.

Co se mi k **Original** podařilo dohledat je, že dokáže emulovat Final Burn Alpha, Wonderswan Color, PC Engine, MAME, CP System, Vertical Arcade, NeoGeo, NeoGeo Pocket Color, Game Gear, Sega Master System, Sega Mega Drive, NES, SNES, GameBoy, GameBoy Color, GameBoy Advance a PlayStation 1.

**Plus** je na tom teda ještě o trochu líp, dostal se až k PlayStation Portable. A jelikož třeba pro Miyoo Mini Plus je emulutor pro Nintendo DS, tak ho brzo čekám i tady.

Nezkoušel jsem všechno, jen jsem namátkově zapl pár her z různých systémů, a nakonec se pustil do hraní GameBoy Advance verze Pokémonů. Ale k většímu zkoušení časem samozřejmě dojde. 

## Co k tomu dodat

Za sebe můžu říct, že je tahle konzole fakt super. Je malá, snadno přenosná, **používá USB-C**, dá se připojit k televizi přes micro HDMI a jde na ní hrát pomocí ovladače (nemám, nezkoušel jsem)...

Jo, jsou k dostání výkonnější (a dražší) konzole. Díky vyššímu výkonu a třeba i tomu, že mají analogové páčky budou pro některé hry (třeba pro PS1) vhodnější. Ale to co chci od retrohraní já plně pokrývá RG35XX. A Plus je už jenom příjemný bonus.

Těším se na objevování her které vůbec neznám a netuším, že kdy existovaly. 😃 Ale napřed musím pochytat všechny a zachránit princeznu!