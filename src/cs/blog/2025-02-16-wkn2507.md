---
title: 'Týdenní poznámky - 07/2025'
date: 2025-02-16 19:40:00
updateDate: ''
slugOverride: 'wkn'
tags: [týdenní poznámky]
description: 'Týdenní poznámky za 07. týden 2025'
layout: 'post.njk'
rssOnly: false
---
Nový týden přináší nejen nové Týdenní poznámky, ale rovnou i nový web! A Týdenní poznámky v novém kabátku. Zkusím jim dát trochu lepší formu než měly doteď. A zkusím je rovnou dělat i anglicky, když už jsem si vymyslel tu anglickou verzi webu.

Jako spoustu věcí co teď na webu mám je i formát Týdenních poznámek obšlehnutý od někoho jiného – líbí se mi, jakým způsobem svoje [Week notes](https://notes.jeddacp.com/week-notes-044/) zpracovává [JCPRobably](https://social.lol/@jedda). Tak to zkusím podobně. 🙂 Uvidíme jak to dopadne.

## Na čem dělám
Tenhle týden byl ve znamení změn.

Někdy minulý týden jsem narazil na článek, ve kterém [Elena Rossini](https://mastodon.social/@_elena)  popisovala jak si začala sama hostovat různé Fediverse platformy (GoToSocial, Pixelfed…). Používá k tomu [YunoHost](https://yunohost.org), upravený Debian 12 pro jednoduchý self-hosting různých služeb (nejen Fediverse). Koukal jsem na to, ale i když se mi to líbilo, tak jsem nechtěl vrtat do svojeho rozjetého serveru, a zároveň jsem si uvědomoval, že jeho nastavení není pro tohle úplně dělaný. Platil jsem si jenom 20 GB disk, protože jsem tam zatím provozoval jenom analytics a RSS čtečku. A to moc místa nezabírá.

Změna přišla v úterý, kdy mi přišel e-mail o docházejícím kreditu. Řekl jsem si, že to teda zkusím, a rovnou se přihlásil k [vpsFree.cz](https://vpsfree.cz), kde za o trochu víc peněz dostanu mnohem víc. Registrace a schválení proběhly rychle, a odpoledne už jsem instaloval YunoHost na novém serveru. 🙂

Zatím mi tam teda jede zase jenom analytika a RSS čtečka, ale určitě se tam toho časem objeví víc.

No, a druhá změna byla že jsem se v pátek po práci rozhodl dotáhnout do „konce“ tenhle web. Už fakt moc nechybělo, takže jsem se do toho prostě pustil. Doladil jsem stránky tak, aby bylo všechno v obou jazycích, a během soboty to pustil ven. 

V neděli už zbývalo jenom překlopit články z původního na nový. To naštěstí nebyl problém – původní web jel na Jekyllu, nový jede na Eleventy. Obojí používá markdown, takže to bylo vlastně jenom CMD+C, CMD+V, úprava pár drobností (cesty k obrázkům) a kontrola, jestli všechno funguje jak má. Funguje! Takže odteď hezky v novém. 🥳
## Čtu
- Annie Zimmerman: Váš kapesní terapeut
- Jesse Schell: The Art of Game Design: A Book of Lenses (3rd Edition)
## Sleduju
- Rozčarování (Disenchantment) – jako podkres k jízdě na rotopedu
## Poslouchám
- Alestorm – po jejich koncertě minulý týden je mám pořád v hlavě. Ale neomrzí se. 🙂
## Fitness a životní styl
Týna přišla s tím, že si chce trochu hlídat jídlo. No, proč ne. Tak jsme si oba začali zapisovat co jíme do Kalorických tabulek. Teda – asi to nebudu dělat moc dlouho, ale už začínám mít představu jak na tom jsem. 👍

🏋️ Co se týče cvičení, podařilo se mi na obou trénincích co mám zvýšit váhy u celkem tří věcí:
- deadlift -> 80 kg (4x5 opakování)
- dřep s velkou činkou -> 65 kg (mám tam postupné navyšování váhy při snižování opakování – 12–10–8–6, váhy teď mám 40–55–60–65)
- bench press – 60 kg (stejný princip – 10–8–6–3, váhy 40–55–60–60).

🚴 Začal jsem zase jezdit na rotopedu. Zatím to mám jako výplň na volné dny, kdy nemám jiný pohyb. Úterky a čtvrtky mám fitko, pondělí a středu chodím do kanceláře, takže mám pro změnu dostatek chůze (i po schodech), jenom pátky a víkendy jsou takové líné a bez pohybu. Takže rotoped. Vždycky si k tomu pustím jeden díl Disenchantment a jedu.

Rozhodl jsem se, že zkusím držet tepovku v rozmezí 180 – věk (+- 10). V mém případě je to 135 – 155. Mělo by to mít dopad na kardio i na výdrž jako takovou. Tak uvidíme.

Jízdy tento týden:
- 00:26:21, 13,36 km , 30,4 km/h, průměr 148 tepů za minutu
- 00:20:05, 10,10 km, 30,2 km/h, průměr 147 tepů za minutu
- 00:24:03, 12,36 km, 29,6 km/h, průměr 146 tepů za minutu